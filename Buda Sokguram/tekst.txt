Buda iz Sokguram-a
Sokguram je naselje koje je deo južnokorejskog budističkog hrama Bulguksa. Ovo naselje smatra se remek-delom zlatnog doba budističke umetnosti Sila, a to je jedno od 3 drevna kraljevstva stare Koreje. Značajno je prvenstveno zbog svoje monumentalne kamene skulpture Bude, koji je u simboličnom i najpopularnijem položaju „Bumisparša“, odnosno u sedećem položaju sa desnom rukom koja dodiruje zemlju. Tim gestom je Buda pozvao Zemlju da svedoči o postizanju prosvetljenja. Glavni Buda je okružen izuzetno realističnim prikazima drugih bitnih i značajnih ličnostima ove religije. Jedni od njih su Bodisatvi, ili bića koja streme probuđenju, i to su na primer Vadžrapani, zaštitnik budizma i Avalokitešvara, koji je otelotvorenje svih Buda. Glavni Buda je okružen i sa 10 svojih učenika, kao i drugim božanstvima ove religije. Ovaj pećinski hram je ambiciozno arhitektonsko delo kroz koje je kraljevstvo želelo da otkrije budizam zemaljskom svetu i tako ujedini sva 3 kraljevstva u Koreji. Kaže se da su Japanci pokušali da unište skulpturu glavnog Bude, kada su kolonizovali Koreju, ali da je, uprkos svim njihovim pokušajima, to bilo nemoguće. Izgrađen je od granita, a prepoznatljiv je i poseban po svojih 29 budističkih gravura na glavnom zidu hrama. Smatra se da je Buda stvoren baš ovde da zaštiti kraljevstvo Sila i od napada morskog naroda Va, jer se u lepim danima iz Sokgurama može videti i more. Veliki kružni lotosov cvet postavljen je u zidu iza glavnog Bude, on daje iluziju oreola oko Budine glave kada se gleda u njega sa prednje strane hrama. Ovo nije jedini put da se otusov cvet pojavljuje u ovom hramu, ceo plafon je izgrađen tako da se kamenje susreće u sredini i formira još jedan izrezbareni lotusov cvet. Ceo hram je na kraju prekriven i osiguran kamenjem i zemljom da bi se zaštitio od vremenskih nepogoda i sakrio od budućih napadača.
Sokguram se prvobitno zvao Sokbulsa, što znači „Kameni Budin hram“ i završen je u 8. veku. Upisan je na Uneskovu listu svetske baštine u Aziji 1995. godine, a sa hramom Bulguksa nazvan je kao „jedinstveni kompleks od izuzetnog arhitektonskog značaja“. Južnokorejska vlada je ovaj hram klasifikovala kao nacionalno blago.
